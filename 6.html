<!DOCTYPE html>
<html lang="en">
<head>
    <meta charset="UTF-8">
    <title>Колос Родоський</title>
</head>
<body background="phon.png">
    <h3><a href="index.html">На головну сторінку</a></h3>
    <h3>Колос Родоський</h3>
    <img src="61.jpg">
    <p>
        <b>Коло́с Ро́доський</b> (грец. Κολοσσός της Ρόδου, лат. <i>Colossus Rhodi</i>) — величезна статуя грецького бога Сонця Геліоса, 
        споруджена між 292 та 280 роками до н. е. на вході до гавані острова Родос, Греція, учнем Лісіппа Харесом[en] із Ліндоса. 
        Статуя вважалася одним із Семи Чудес Античного Світу: за час свого існування вона була найвищою статуєю світу, висотою 70 ліктів 
        (близько 30 м). Колос зруйнувався у 226 році до н. е. внаслідок землетрусу.
    </p>
    <h3>Вигляд і конструкція</h3>
    <hr>
    <img src="62.jpg">
    <p>
        Античні джерела вказують на надзвичайно великі розміри Колоса, проте жодне не описує зовнішність скульптури. Згідно з Плінієм Старшим, 
        як він згадує у «Природничій історії», статуя була заввишки 70 ліктів — від 32 до 33 м. Пальці її рук були такі великі, що обхопити навіть 
        один могли хіба що кілька людей. Страбон, близький сучасник Плінія, також писав про статую у своїй «Географії». Проте обидва автори жили 
        за два століття після зруйнування Колоса і могли судити про нього лише з залишків. У II столітті н. е. Лукіан жартував, що Колоса Родоського,
        як і Александрійський Фарос, можна побачити з Місяця.
    </p>
    <p>
        Філон і Пліній вказували, судячи із залишків статуї, що всередині вона мала основу з заліза та кам'яних блоків. Філон також згадував, 
        що всередині статуя складніша, ніж ззовні, а Пліній писав, що після зруйнування вона виявилася порожнистою.
    </p>
    <p>
        Основою для статуї слугував круглий або багатокутний мармуровий постамент заввишки 3-4,5 м та завширшки близько 18 м. 
        Всередині її підтримував каркас із залізних балок. Принаймні до колін Колоса стабілізували кам'яні блоки. Бронзове облицювання, 
        судячи з можливостей металургії того часу, складалося з багатьох квадратних пластин близько 1,5 м завдовжки і завширшки та завтовшки 
        близько 2 см. Пластини тоншали доверху і вгорі статуї були завтовшки близько 0,5 см. Вони могли мати загнуті всередину краї, якими й 
        скріплювалися між собою за допомогою заклепок.
    </p>
    <p>
        За європейського середньовіччя та Відродження Колос часто описувався як статуя, що стоїть, широко розставивши ноги: кожна спирається 
        на розділені водою пристані. Сучасні історики вважають, що така конструкція неможлива. Якщо висота Колоса справді була близько 30 м, 
        то ноги мали би бути розставлені на 198 м. А вищу статую розставлені ноги не могли б утримати. До того ж вона не вистояла б супроти 
        сильних вітрів свого регіону. Той факт, що багато джерел свідчать про злам статуї в колінах після землетрусу, дає підстави вважати, що 
        Колос стояв на одному березі.
    </p>
    <p>
        На можливе розташування Колоса вказують кругле коло блоків з пісковику в основі форту святого Миколая, та мармурові блоки в ньому. 
        Археолог Урсула Веддер припускає, що Колос розташовувався не в гавані, як його зазвичай зображають, а стояв на пагорбі, що був частиною 
        Родоського Акрополя, звідки відкривався вид на порт. Руїни великого храму, який традиційно вважався присвяченим Аполлону, розташовані на 
        найвищій точці пагорба. Веддер вважає, що споруда насправді була святилищем Геліоса, а частина її величезного кам’яного фундаменту могла б 
        слугувати опорною платформою для Колоса.
    </p>
    <p>
        Використовуючи відомі зображення Геліоса як зразок, історики мистецтва вважають, що Колос, ймовірно, був фігурою оголеного чоловіка, з голови 
        якого виходять промені. Неможливо встановити в якому положенні перебували руки, хоча римські статуї пізнішого часу зображають Геліоса з 
        піднятою правою рукою, що іноді тримає смолоскип. Більшість художніх зображень статуї розміщують її в гирлі порту як орієнтир для судноплавства.
        Цілком імовірно, що Колос був побудований поруч із храмом, присвяченим Геліосу, проте на острові не знайдено жодних залишків храму чи святилища
        цього бога.
    </p>
    
</body>
</html>